---
layout: blog_post
author: Mette Sand, Kostumier
title: Hende der har styr på tøjet
facebook_image: http://xn--kdogblod-54a.dk/assets/images/square_poster.png
---

Så er der taget hul på mit blog-indlæg og dermed også på min debut, både som blogger og som hende der har med kostumer at gøre. Kostumier kaldes det så fornemt, men jeg foretrækker, indtil videre, at omtale mig selv som "hende der har styr på tøjet". Også selvom det i den sidste ende bare er ord.

Hele miseren begyndte en aften (nat) i sommeren 2012. Jeg blev ringet op kl. 01:00 af Mikkel Arent (produktionsleder). Han og Patrick (instruktør) havde talt om, at de synes det kunne være en rigtig god ide, hvis jeg ville være med i den her forestilling baseret på Sannes sange, og hvis jeg i den forbindelse ville stå for kostumerne. Jeg var mildest talt overrasket. For syning af kostumer er ikke ligefrem en af de ting, jeg gennem årene har beskæftiget mig mest med. Så hvordan de to herrer er kommet frem til den konklusion må stå hen i det uvisse. Og efter et par dages tænkepause og snakken frem og tilbage, så sagde jeg ja til at tage udfordringen op. Det kunne vel ikke gå værre end galt?.

Jeg er med, fordi de mennesker, der er ombord, er mennesker jeg godt kan lide at være sammen med. Jeg har selv spillet med i 4 forestillinger i Herlev og derfor kender jeg folkene bag "Kød og Blod". 

Jeg glæder mig til at komme rigtigt igang og til at se forestillingen udfolde sig hele vejen fra tanke til færdigt resultat på scenen. Det bliver super spændende at se det hele forhåbentlig gå op i en højere enhed.

Jeg forventer, at jeg udover kostumerne, kan bidrage med godt humør, arbejdsomhed og helt sikkert kage.

Tankerne bag kostumerne er det "realistiske look" - det virkelighedstro. Indtil videre går tiden med at lede efter inspiration på nettet og notere mulighederne ned.  Det er ikke til at sige hvor det ender, men der må nok være en blonde.



