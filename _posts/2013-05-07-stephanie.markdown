---
layout: blog_post
author: Stephanie Ravn - Sanger, danser, skuespiller 
title: Patrick, kødet og blodetEn sanger i en spillers krop
facebook_image: http://xn--kdogblod-54a.dk/assets/images/fotoklub/big/bent-Koedogblod_-3180.jpg
---

Hvad har X-Factor at gøre med glædespiger? Ikke det fjerneste! Med mindre man hedder Stephanie, og befinder sig i mit liv lige pt.

For lidt under et år siden vågnede jeg med en længsel. En længsel efter at musikken måtte og skulle fylde mere i mit liv. En længsel efter kreativitet og kunstnerisk frihed. Derfor satte jeg mig for at gå all-in på musikfronten. Jeg gik til casting på både X-Factor og Kød og blod, på nærmest samme tid. X-Factor fordi jeg drømmer om at sangen bliver mit levebrød, såvel som den er min levevej. Kød og Blod, fordi jeg trængte til at udforske mit "talent" og gerne ville snuse til teater verden. 4 måneder senere stod jeg som deltager i begge dele! Den havde jeg umiddelbart ikke regnet med, men jeg var naturligvis vild af lykke.

Ser I, jeg har altid "bare" sunget, og derfor var X-Factor den oplagte vej. Og selvom det er en sangkonkurrence, så er det også fjernsyn - i bedste sendetid. Det er altså henvendt til familien Danmark, og skal også være familievenligt, hvilket giver ganske god underholdning - men meget lidt plads til kunstnerisk frihed. Tag ikke fejl, jeg ELSKEDE at være en del af X-Factor! Det var en helt fantastisk oplevelse, som jeg vil være evigt taknemmelig for. Under dette forløb, startede prøverne til Kød og Blod også op. Så i én og samme uge, stod jeg med familievenlig koreografi i fjernsynet - og spændt op på et kors i en øvekælder!  

For i stykket Kød og Blod er der netop kunstnerisk frihed. Frihed til at fortolke sange, og sætte dem sammen i en rød tråd, for at afbillede én mands vision. Og hold da op hvor er der langt imellem de to ting. For faktisk næsten uden at vide hvad jeg var gået ind til, stod jeg og modtog instruktioner omkring det at være glædespige - og DET ser man ikke i fjernsynet.