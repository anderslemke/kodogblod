---
layout: blog_post
author: Patrick, Instruktør & koncept
title: Patrick, kødet og blodet
facebook_image: http://xn--kdogblod-54a.dk/assets/images/square_poster.png
---

Det hele startede med "Berlin 84" af Anne Linnet, hvor Sanne Salomonsen synger en del af sangene. De piger, og mænd, som Anne Linnet beskriver var enormt inspirerende for mig. Tanken om manden, der vil være kvinde, fordi han altid har følt sig som pige og gemmer sig bag masker og facader. Det får et menneske til at krakelere. Det sætter et menneske i knæ. 

Under forestillingen "RENT" i maj 2012, snakkede vi om at lave en teaterkoncert. Ikke en forestilling, men en teaterkoncert, hvor der er en overordnet rød tråd, men hvert billede er et, der kan stå alene og fungere for sig selv. Tanken om at kunne skabe en masse forskellige billeder tændte mig. Vi snakkede hurtigt om Sanne Salomonsen og hendes univers. Samtidig havde jeg "Berlin 84" i baghovedet, hvorfor tanken om kvinderne på et bordel var ideel. Kvinderne der hver dag oplever at blotte sig selv for fremmede og giver mænd lov til at overskride intimsfæren flere gange dagligt. 

Researchen gik i gang. Jeg kendte mange af Sannes numre, men alligevel kun en brøkdel af det enorme materiale, hun har udgivet - både som soloartist, men også som en del af "Anne Linnet Band" og i duetter etc. Teksterne rummer dybe tanker om kærlighed og intimitet. Langsomt dukker fantastiske sange op om kvindeskæbner med mandens dobbelte figur som skaber af intimitet og frygt. Kvinderne i min forestilling skulle derfor klart have følelsen af trygheden, men også den utryghed, der er ved at lukke fremmede mænd så langt ind i ens inderste. Sannes sang "Kød og blod" fik mig til at tænkte på "kødet" som det fysiske. "Kødet" er sex uden følelser - det er jobbet, der giver pengene. "Blodet" bliver følelserne, der gennemsyrer "kødet". Det er, når man ikke kan lægge sine følelser på afstand i et erhverv, der sælger noget, der er så forbundet med følelser og kærlighed. 

Forestillingen bliver altså kvindernes historie om det at sælge sig selv. Både det, der er godt, men også det, der laver dybe sår i sindet og giver ar for livet. 