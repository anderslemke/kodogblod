---
layout: blog_post
author: Sigrid Lund Nielsen - Skuespiller, sanger, danser
title: Helt tæt på!
facebook_image: http://xn--kdogblod-54a.dk/assets/images/fotoklub/big/bent-Koedogblod_-3373.jpg
---

Så er der ikke længe til vi rykker ind i Herlev Teaterbio. Hvad der syntes som en forestilling langt ude i fremtiden er nu kun nogle få uger væk!

Jeg var ikke helt sikker på, hvad det var jeg gik ind til, da jeg gik til prøve på Kød og Blod i efteråret, jeg vidste bare, at den sidste forestilling vi lavede med Herlev Revy og Teater (RENT), var en blændende forestilling, som virkelig imponerede mig og mine nærmeste. Så jeg var ikke et sekund i tvivl om, at jeg ville være med igen hvis jeg fik chancen.

Og det gjorde jeg!
 
Nu er vi så i et forløb, hvor vi prøver at fortolke Sannes musik og sange i et helt nyt og meget uvant univers for alle, nemlig bordellets og glædespigernes verden.

Jeg må indrømme, jeg var lidt skeptisk, da vi begyndte prøverne. Ideen med forestilling lød virkelig spændende og relevant, men jeg måtte tage mig selv i at tænke: "Ahh er det nu helt nødvendigt at gå så langt?" Og "er det virkelig passende?" Og "SHIT min farmor kommer til at sidde på første række, imens jeg laver sexy moves og pirrer mig selv foran flere hundrede mennesker med diverse, perverse legetøjsmidler". Selvfølgelig ville jeg gøre det! Bevares, det er jo en del af showet  og så snerpet er jeg heller ikke, men jeg var ikke helt sikker på, at det var nødvendigt at være så direkte og ”right up in your face” med vores pointe?

Men; som vi nærmer os en helhed af forestillingen, og man ser de enkelte billeder og historier i en større sammenhæng, er jeg overbevist om, det bliver en lige så blændende, fantastisk og ikke mindst provokerende og tankevækkende forestilling, som virkelig får sat tankerne i gang hos alle blandt publikum, men i den grad også hos os der er med i forestillingen. Og det er NETOP pga. de provokerende, direkte og ærlige billeder af disse kvinders liv og følelser.
 
Så glæd jer til at blive forarget, oplyst, pirret, provokeret, rørt og ikke mindst blændet af skøn sang, lyd, musik og scenografi!

Vi ses i Herlev fra d. 25 maj og én uge frem!